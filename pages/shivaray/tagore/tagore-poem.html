<!DOCTYPE html>
<html lang="mr">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>गुरुदेव रवींद्रनाथ टागोर</title>
    <link rel="stylesheet" href="../../../fa/css/all.min.css" />
    <!-- <link rel="stylesheet" href="../../../fonts/tiro/tiro.css"/> -->
    <link rel="stylesheet" href="../../../css/style.css" />
  </head>
  <body>
    <nav>
      <a href="../../../index.html"><i class="fa fa-home"></i></a>
    </nav>
    <section class="content">
      <!-- <h3>शिवराय</h3> -->
      <p>
        हे राजा शिवाजी, कोण जाणे कोणत्या दूरच्या शतकाच्या एका अप्रसिद्ध दिवशी महाराष्ट्राच्या कोणत्या शैलावर, अरण्याच्या अंधारात बसुन छिन्नविछीन्न झालेल्या,
        विस्कटलेल्या भारताला 'मी एका धर्मराज्याच्या बंधनात बांधून टाकीन' ही भावना तुझे भाल प्रकाशित करून एखाद्या विद्युतप्रभेप्रमाणे अवतरली होती....
      </p>
      <p>
        ...त्या दिवशी हा वंगदेश चमकून निद्रेतून जागा झाला नाही. त्याला तो संदेश मिळाला नाही. तो धावून बाहेर आला नाही. त्याच्या प्रांगणात तो शुभ शंखनाद घुमला
        नाही. शेकडो ग्रामवासीयांची दले शांत मुखाने आपले कोमल, निर्मल, मुलायम उत्तरीय पसरून पेंगुळलेल्या संध्येला छातीशी धरून राहिली...
      </p>
      <p>
        .... त्यानंतर महाराष्ट्राच्या माळरानातून तुझ्या वज्रशिखेने साऱ्या क्षितिजावर युगान्ताच्या विद्युतवाहिनीने महामंत्राचा लेख कोरून काढला. त्या प्रलयाच्या
        संध्यासमयी मोगलांच्या पगडीचा तुरा पिकलेल्या पानाप्रमाणे थरथरला. त्या दिवशीही या वंग देशाने महाराष्ट्राच्या वज्रनिर्घोषात कोणता संदेश होता ते ऐकले नाही.
      </p>
      <p>
        ... त्यानंतर वादळाने क्षुब्ध झालेल्या निबिड रात्री दिल्ली राजशाला शून्य झाली. एकेका दालनातील दीप प्रकाशमाला अंधारात विलीन होऊ लागली. लोभी नजरेने शवे
        धुंडणाऱ्या गिधाडांच्या कर्कश, बीभत्स चित्कारांनी मोगलांच्या महिम्याची चिंता रचली. त्याची मूठभर राख उरली....
      </p>
      <p>
        .... त्या दिवशी या बंगाल प्रांतात बाजारपेठेच्या आडून वणिकलक्ष्मीने भुयारी मार्गाच्या अंधारातून चोरपावलांनी राजसिंहासन आणले. बंगालने आपल्या गंगोदकाने
        त्याला गुपचूप अभिषेक करून घेतला. रात्र संपून पाहत होताच वैश्याच्या मानदंड राजदंडाच्या रूपाने प्रकट झाला.....
      </p>
      <p>
        ... हे विचारवंता, हे वीर मराठ्या, त्या दिवशी तू कोठे होतास ? कोठे होते तुझे नाव ? तुझा तो भगवा झेंडा कुठे धुळीत मिसळला होता ? विदेशी लोकांनी लिहिलेला
        इतिहास तुला दरोडेखोर संबोधून खदाखदा हसत तुझा उपहास करतो. तुझे सारे पुण्यप्रयत्न म्हणजे एका लुटारूंची निष्फळ धडपड होती, एवढेच सर्वांना माहीत आहे.
      </p>
      <p>
        हे इतिहासकथे....! बंद कर ती बडबड ! अगं मिथ्यमयी, तुझ्या लिखाणावर आज विधात्याचे अमोघ लिखाण विजयी होणार आहे. ज्याला मरण नाही, त्याला तुझे उपहासवाणी कशी
        दडपू शकेल ? जी तपश्चर्या सत्य असते तिला स्वर्गात प्रवेश करण्यास कोणी रोकू शकत नाही, याची मला खात्री आहे...
      </p>
      <p>
        हे राजतपस्वी वीरा, तुझी ती उदार भावना विधात्याच्या भांडारात जमा होऊन राहिली आहे. तिचा एक क्षण तरी काळाला कधी हरण करता येईल काय ? तुझा तो प्राणयज्ञ,
        स्वदेश लक्ष्मीच्या पुजा मंदिरातील ती सत्यसाधना युगानुयुगे भारताचे चिरंतन धन बनली आहे हे कोणाला माहित होते ?
      </p>
      <p>
        हे राजसंन्याश्या, दीर्घ काळापर्यंत गिरीविव्हरात अज्ञात, अप्रसिद्ध वर्षेचा निर्झर आपल्या संपूर्ण बळाने डोंगर फोडून जागा होतो, तसाच तू बाहेर आलास.
        विश्वलोकाने विस्मयाने विचार केला, ज्याची पताका आकाशाला आच्छादून टाकते, तो हा इतका वेळ इतका लहान होऊन कोठे बरे झाकून राहिला होता ? त्याचप्रमाणे मी या
        पूर्वभारतातील कवी मनात असा विचार करतो की, मी हे काय अपूर्व पाहत आहे ? बंगालच्या अंगणाच्या दारात तुझी जयभेरी कोठून कशी दुमदुमली ? तीन शतकांचा गाढतम काळोख
        विरून तुझा प्रताप या पूर्व क्षितिजावर आज पुन्हा कोणता नवीनतर किरण पसरवून उदित झाला आहे....?
      </p>
      <p>
        शतकानुशतके विस्मृतीच्या तळाशी दडपले गेले तरी सत्य कधी मरत नसते, उपेक्षेने ते मरत नाही, अपमानामुळे अस्थिर होत नाही, आघाताने ते विचलित होत नाही. सर्वांना
        वाटले होते की, तुझ्या कर्मजीवनाच्या पैलतीरावर ते सत्य तेव्हाच निःशेष झाले आहे पण तेच तुझे सत्य पूज्य अतिथीच्या वेषात भारताच्या दारी आले आहे.
      </p>
      <p>
        ...... आजही त्या सत्याचा तोच मंत्र विद्यमान आहे. त्याचे ते विशाल नेत्र भविष्याकडे टक लावून पाहत आहेत. त्या ठिकाणी ते सत्य कोणते महान दृश्य पाहत आहे, कोण
        जाणे ! अशरिरी तापसा, आज तू आपली केवळ तपोमूर्ती घेऊन आला आहेस. ते आपले कार्य तू घेऊन आला आहेस.....
      </p>
      <p>
        ..... आज तुझी ध्वज नाही, सैन्य नाही, रण अश्वदल नाही, प्रखर अस्त्रे नाहीत, आकाशाला मत्त करून सोडणारा 'हर हर हर' हा जयघोषही पुनः दुमदुमत नाही. आज केवळ
        तुझे नाव पितृलोकातून खाली उतरून आले व त्याने आवाहन केले. हे स्वामी, बंगाली जनतेच्या प्राणांनी एका क्षणात तुलाच आपल्या हृदय सिंहासनावर अधिष्ठित केले....
      </p>
      <p>
        गेल्या तीन शतकांपासून कोणाच्याही मनात विचारही आला नाही, स्वप्नातही कोणालाही हे कळले नाही की तुझे महान नाव बंगाल - महाराष्ट्राला युद्धाशिवाय एकत्र करील
        आणि तुझ्या तपस्येचे तेज दीर्घ काळापर्यंत अनरहित राहून आज अचानक अमरवाणीच्या रूपाने नुतन प्राण, नुतन प्रभात निर्माण करील....
      </p>
      <p>
        हे धर्मराजा, महाराष्ट्राच्या सरहद्दीवरून एके दिवशी तू हाक दिलीस त्यावेळी आम्ही तुला 'राजा' म्हणून ओळखले नाही, मानले नाही. तुझ्या भैरव गर्जनेने आम्ही
        लज्जित झालो नाही. तुझ्या तलवारीच्या लखलखाट एके दिवशी बंगालच्या आकाशात तळपला तेव्हा त्या भयंकर वादळाच्या दिवशी ती रुद्रलीला आम्हाला कळली नाही. आम्ही लपून
        राहिलो.
      </p>
      <p>
        हे अमरमुर्ती, आज तू मृत्यूच्या सिंहासनावर बसला आहेस. तुझ्या समुन्नत भाली जो राजकिरीट शोभत आहे, त्याची दिव्य ज्योती कधीही लपणार नाही. हे राजन, आज आम्ही
        तुला ओळखले. तू तर महाराज आहेस. तुझा राजकर घेऊन आठ कोटी वंगपुत्र आज उभे राहतील.....
      </p>
      <p>
        त्या दिवशी तुझे सांगणे आम्ही ऐकले नाही. आता आम्ही तुझा आदेश शिरोधार्य मानू. तुझ्या ध्यानमंत्राने भारतातील सारे प्रदेश एकमेकांना स्नेहालिंगन देतील.
        बैराग्याच्या उत्तरियाची ध्वजा बनवून आम्ही ती फडकवू. तेच आम्हा दारिद्रयांचे सामर्थ्य !
      </p>
      <p>--- गुरुदेव रवींद्रनाथ टागोर</p>
    </section>
  </body>
</html>
